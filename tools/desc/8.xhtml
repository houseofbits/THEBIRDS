<body dir="ltr"
	style="max-width:21.001cm;margin-top:2.54cm; margin-bottom:2.54cm; margin-left:3.175cm; margin-right:3.175cm; ">
	<h3 class="P1"><a id="a__GAIŠAIS_ĶAUĶIS"><span /></a>GAIŠAIS ĶAUĶIS</h3>
	<p class="Standard">Sylvia curruca</p>
	<p class="Standard">СЛАВКА-ЗАВИРУШКА</p>
	<p class="Standard">LESSER WHITETHROAT </p>
	<p class="Standard">Latvijā parasts un izplatīts ligzdotājs. Sastopams birztalās, aizaugušos parkos, dārzos,
		klajumos, aizaugušos izcirtumos. Ligzdo krūmos, kadiķos vai jaunās eglēs. Pārtiek no kukaiņiem, to kāpuriem, arī
		no ogām.</p>
	<p class="Standard">Gājputns. Pārziemo Ziemeļaustrumāfrikā.</p>
	<p class="Standard"> </p>
	<p class="Standard"> </p>
	<h3 class="Heading_20_3"><a id="a__SVIRLĪTIS"><span /></a>SVIRLĪTIS</h3>
	<p class="Standard">Phylloscopus sibilatrix</p>
	<p class="Standard">ПЕНОЧКА-ТРЕЩЕТКА</p>
	<p class="Standard">WOOD WARBLER </p>
	<p class="Standard">Latvijā parasts un izplatīts ligzdotājs. Visbiežāk sastopams dažāda tipa mežos, retāk vecos
		parkos, kapsētās un citās līdzīgās vietās. Uz zemes, sūnās, zālē vai uz kailas zemes no sūnām un zālēm būvē ļoti
		labi nomaskētu lodveida ligzdu. Pārtiek no lapotnē atrodamiem zirnekļiem, kukaiņiem. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__SVĪTRAINAIS_ĶAUĶIS"><span /></a>SVĪTRAINAIS ĶAUĶIS</h3>
	<p class="Standard">Sylvia nisoria</p>
	<p class="Standard">ЯСТРЕБИНАЯ СЛАВКА</p>
	<p class="Standard">BARRED WARBLER </p>
	<p class="Standard">Latvijā samērā rets ligzdotājs. Sastopams krūmājos, ūdenstilpju krastos, ceļmalu dzīvžogos,
		vecos parkos, pamestos dārzos, ar krūmiem aizaugušos izcirtumos vai klajumos. Ligzdu būvē starp krūmu zariem vai
		tieviem stiebriem. Pārtiek no kukaiņiem, to kāpuriem, arī no ogām.</p>
	<p class="Standard">Gājputns. Pārziemo Austrumāfrikā.</p>
	<p class="Standard"> </p>
	<h3 class="Heading_20_3"><a id="a__IEDZELTENAIS_ĶAUĶIS"><span /></a>IEDZELTENAIS ĶAUĶIS</h3>
	<p class="Standard">Hippolais icterina</p>
	<p class="Standard">ПЕРЕСМЕШКА</p>
	<p class="Standard">ICTERINE WARBLER </p>
	<p class="Standard">Latvijā parasts un izplatīts ligzdotājs. Sastopams parkos, alejās, dažādos apstādījumos, retāk
		lapu koku un jauktu koku mežmalās un klajumu malās. Ligzdu būvē krūma vai koka zaru žāklē. Pārtiek no kukaiņiem,
		to kāpuriem, arī no ogām.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__MELNGALVAS_ĶAUĶIS"><span /></a>MELNGALVAS ĶAUĶIS</h3>
	<p class="Standard">Sylvia atricapilla</p>
	<p class="Standard">ЧЕРНОГОЛОВАЯ СЛАВКА</p>
	<p class="Standard">BLACKCAP </p>
	<p class="Standard">Latvijā parasts un izplatīts ligzdotājs. Sastopams dažādos mežos ar daudzveidīgu pamežu,
		jaunaudzēs, retāk laukmalās vai krūmājos un parkos. Ligzdu būvē biezā eglē, kadiķī vai zemos lakstaugos
		(piemēram, avenājos). Pārtiek no kukaiņiem, to kāpuriem, arī no ogām.</p>
	<p class="Standard">Gājputns. Pārziemo Vidusjūras valstīs un Āfrikā. Ļoti reti atsevišķi īpatņi pārziemo arī
		Latvijā.</p>
	<p class="Standard"> </p>
	<h3 class="Heading_20_3"><a id="a__VĪTĪTIS"><span /></a>VĪTĪTIS</h3>
	<p class="Standard">Phylloscopus trochilus</p>
	<p class="Standard">ПЕНОЧКА-ВЕСНИЧКА</p>
	<p class="Standard">WILLOW WARBLER </p>
	<p class="Standard">Latvijā parasts un izplatīts ligzdotājs. Sastopams dažādos mežos, parasti mežmalu, izcirtumu vai
		citu klajumu tuvumā, bieži arī nelielos mežu puduros starp laukiem, krūmājos, lapu koku jaunaudzēs. Uz zemes
		būvē lodveida ligzdu. Ligzda līdzīga svirlīša ligzdai, bet tās izklājumā ir putnu spalvas. Pārtiek no lapotnē
		atrodamiem zirnekļiem, kukaiņiem. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__ČUŅČIŅŠ"><span /></a>ČUŅČIŅŠ</h3>
	<p class="Standard">Phylloscopus collybita</p>
	<p class="Standard">ПЕНОЧКА-ТЕНЬКОВКА</p>
	<p class="Standard">COMMON CHIFFCHAFF </p>
	<p class="Standard">Latvijā parasts un izplatīts ligzdotājs. Sastopams dažādos mežos, parasti izcirtumu vai citu
		klajumu tuvumā, retāk arī aizaugušos izcirtumos, krūmājos, mežu puduros starp laukiem. Atšķirībā no citām
		ķauķīšu sugām, savu labi nomaskēto lodveida ligzdu būvē nelielā augstumā (līdz 50 cm) virs zemes mazās eglēs,
		biezā zāle, starp niedru vai krūmu stumbriem. Pārtiek no lapotnē atrodamiem zirnekļiem, kukaiņiem. </p>
	<p class="Standard">Gājputns. Pārziemo Āfrikā. Ļoti reti atsevišķi īpatņi pārziemo arī Latvijā.</p>
	<p class="Standard"> </p>
	<p class="Standard" />
	<p class="Standard"> </p>
	<h3 class="Heading_20_3"><a id="a__BRŪNSPĀRNU_ĶAUĶIS"><span /></a>BRŪNSPĀRNU ĶAUĶIS</h3>
	<p class="Standard">Sylvia communis</p>
	<p class="Standard">СЕРАЯ СЛАВКА</p>
	<p class="Standard">COMMON WHITETHROAT </p>
	<p class="Standard">Latvijā parasts un izplatīts ligzdotājs. Sastopams dažādu klaju vietu krūmājos, dārzos, ceļmalu
		dzīvžogos, krūmainos jauktu koku un lapu koku mežu klajumos un izcirtumos. Ligzdo biezākā krūmā vai garā, biezā
		zālē. Pārtiek no kukaiņiem, to kāpuriem, arī no ogām.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<p class="Standard"> </p>
	<h3 class="Heading_20_3"><a id="a__DĀRZA_ĶAUĶIS"><span /></a>DĀRZA ĶAUĶIS</h3>
	<p class="Standard">Sylvia borin</p>
	<p class="Standard">САДОВАЯ СЛАВКА</p>
	<p class="Standard">GARDEN WARBLER </p>
	<p class="Standard">Latvijā parasts un izplatīts ligzdotājs. Sastopams dažādos mežos ar daudzveidīgu pamežu,
		jaunaudzēs, samērā bieži arī laukmalās, krūmājos, parkos un dārzos. Parasti ligzdo lakstaugos (piemēram,
		vīgriezēs, avenājos) vai krūmos, retāk eglēs. Pārtiek no kukaiņiem, to kāpuriem, arī no ogām.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__DZELTENSVĪTRU_ĶAUĶĪTIS"><span /></a>DZELTENSVĪTRU ĶAUĶĪTIS</h3>
	<p class="Standard">Phylloscopus inornatus</p>
	<p class="Standard">ПЕНОЧКА-ЗАРНИЧКА</p>
	<p class="Standard">YELLOW-BROWED WARBLER </p>
	<p class="Standard">Latvijā rets ieceļotājs. Pirmo reizi konstatēts 1967. gada rudenī Papes putnu stacijā. Līdz šim
		novērots tikai rudens migrācijas laikā. Līdz pat 2003. gadam Pape bija vienīgā šīs sugas novērošanas vieta
		Latvijā. Pašlaik zināmi vairāki simti šīs sugas novērojumu Latvijā, un katru gadu to skaits pieaug. Pārtiek no
		kukaiņiem. Latvijā, tāpat kā citur Eiropā, regulāri ieklīst no Sibīrijas, kur ligzdo skujkoku taigā.</p>
	<p class="Standard">Gājputns. Pārziemo Āzijā.</p>
	<p class="Standard"> </p>
	<h3 class="Heading_20_3"><a id="a__ZELTGALVĪTIS"><span /></a>ZELTGALVĪTIS</h3>
	<p class="Standard">Regulus regulus</p>
	<p class="Standard">ЖЕЛТОГОЛОВЫЙ КОРОЛЕК</p>
	<p class="Standard">GOLDCREST </p>
	<p class="Standard">Latvijā parasts ligzdotājs un ziemotājs. Sastopams dažāda tipa mežos, retāk arī parkos un citos
		apstādījumos, kur ir egles. Parasti ligzdo biezos egļu zaros koka vidus daļā, tālāk no stumbra. Pārtiek no
		sīkiem kukaiņiem, to kāpuriem, zirnekļiem, arī no sēklām.</p>
	<p class="Standard">Daļējs gājputns. Pārziemo citviet Eiropā. Samērā lielā skaitā novērojams rudens migrācijas
		laikā.</p>
	<p class="Standard"> </p>
	<h3 class="Heading_20_3"><a id="a__SĀRTGALVĪTIS"><span /></a>SĀRTGALVĪTIS</h3>
	<p class="Standard">Regulus ignicapilla</p>
	<p class="Standard">КРАСНОГОЛОВЫЙ КОРОЛЕК</p>
	<p class="Standard">FIRECREST </p>
	<p class="Standard">Latvijā samērā nesen, rets ieceļotājs un ligzdotājs. Pēdējos gados novērojumu skaits strauji
		pieaug. Lai arī ligzdošanas pierādījumu ir maz, nav jāšaubās, ka sārtgalvītis Latvijā tagad ligzdo regulāri, un
		to skaits sniedzas vairākos tūkstošos pāru. Pēdējos gados strauji pieaug novērojumu skaits aprīlī un maijā,
		apliecinot ligzdotāju ekspansiju. Sastopams parkos un citos apstādījumos, kur ir egles, retāk platlapju un
		jauktu koku mežos. Ligzdo biezos egļu zaros, galvenokārt koku galotnes daļā. Barojas ar sīkiem kukaiņiem.</p>
	<p class="Standard">Gājputns. Pārziemo Dienvidrietumeiropā. Atsevišķi īpatņi var pārziemot arī Latvijā.</p>
	<p class="Standard"> </p>
	<h3 class="Heading_20_3"><a id="a__MELNAIS_ERICKIŅŠ"><span /></a>MELNAIS ERICKIŅŠ</h3>
	<p class="Standard">Phoenicurus ochruros</p>
	<p class="Standard">ГОРИХВОСТКА-ЧЕРНУШКА</p>
	<p class="Standard">BLACK REDSTART </p>
	<p class="Standard">Latvijā parasts ligzdotājs. Apdzīvo dažādas vecas, drūpošas ēkas vai nepabeigtas jaunbūves un
		līdzīgas vietas pilsētās un citās apdzīvotās vietās. Ligzdu būvē ēku sienu spraugās, nepabeigtās jaunbūvēs,
		ventilācijas un citos caurumos, nišās, pažobelēs. Pārtiek no kukaiņiem, to kāpuriem, arī no ogām.</p>
	<p class="Standard">Gājputns. Pārziemo Dienvidrietumeiropā. Atsevišķi īpatņi var pārziemot arī Latvijā.</p>
	<p class="Standard"> </p>
	<h3 class="Heading_20_3"><a id="a__ERICKIŅŠ"><span /></a>ERICKIŅŠ</h3>
	<p class="Standard">Phoenicurus phoenicurus</p>
	<p class="Standard">ОБЫКНОВЕННАЯ ГОРИХВОСТКА</p>
	<p class="Standard">COMMON REDSTART </p>
	<p class="Standard">Latvijā parasts ligzdotājs. Sastopams sausos, skrajos priežu mežos, parkos, dārzos un viensētu
		pagalmos. Parasti ligzdo koku dobumos, būrīšos, ēku sienu spraugās, pažobelēs un citās līdzīgās vietās. Pārtiek
		no kukaiņiem, to kāpuriem, arī no ogām.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__SARKANRĪKLĪTE"><span /></a>SARKANRĪKLĪTE</h3>
	<p class="Standard">Erithacus rubecula</p>
	<p class="Standard">ЗАРЯНКА</p>
	<p class="Standard">EUROPEAN ROBIN </p>
	<p class="Standard">Latvijā parasta un izplatīta ligzdotāja. Sastopama dažādos mežos, krūmājos, parkos un dārzos.
		Ligzdo uz zemes kādā nogāzē, pie celma, izgāzta koka saknēs, pusdobumā un citās līdzīgās vietās. Pārtiek no
		kukaiņiem, to kāpuriem, ogām.</p>
	<p class="Standard">Gājputns. Pārziemo Dienvidrietumeiropā. Latvijā novērojama arī ziemā neaizsalušu ūdeņu tuvumā
		vai apdzīvotās vietās. Ziemotāju skaits pieaug.</p>
	<p class="Standard"> </p>
	<h3 class="Heading_20_3"><a id="a__LUKSTU_ČAKSTĪTE"><span /></a>LUKSTU ČAKSTĪTE</h3>
	<p class="Standard">Saxicola rubetra</p>
	<p class="Standard">ЛУГОВОЙ ЧЕКАН</p>
	<p class="Standard">WHINCHAT</p>
	<p class="Standard">Latvijā parasta un izplatīta ligzdotāja. Sastopama mitrās pļavās un dažādos citos zālājos ar
		atsevišķiem krūmiņiem, aizaugušos tīrumos, arī klajos augstajos purvos. Ligzdu vij kādā augstāku lakstaugu cerā
		uz zemes. Pārtiek no kukaiņiem, to kāpuriem.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__AKMEŅČAKSTĪTE"><span /></a>AKMEŅČAKSTĪTE</h3>
	<p class="Standard">Oenanthe oenanthe</p>
	<p class="Standard">КАМЕНКА</p>
	<p class="Standard">NORTHERN WHEATEAR</p>
	<p class="Standard">Latvijā samērā parasta ligzdotāja. Sastopama būvlaukumos, tīrumos ar akmeņu kaudzēm, kūdras
		frēzlaukos, pilsētās arī daudzstāvu dzīvojamo māju rajonos. Ligzdu būvē akmeņu krāvumā, zem būvblokiem un citās
		līdzīgās vietās uz zemes vai pat daļēji zem zemes. Pārtiek no kukaiņiem.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__ZILRĪKLĪTE"><span /></a>ZILRĪKLĪTE</h3>
	<p class="Standard">Luscinia svecica</p>
	<p class="Standard">ВАРАКУШКА</p>
	<p class="Standard">BLUETHROAT</p>
	<p class="Standard">Latvijā reta ligzdotāja un caurceļotāja. Sastopama krūmājos, slapjās pļavās, retos niedrājos pie
		dažādiem ūdeņiem. Migrācijas laikā arī citās vietās. Ligzdu būvē uz zemes, parasti labi paslēptu. Pārtiek no
		kukaiņiem un to kāpuriem, tārpiem, arī ogām.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__LAKSTĪGALA"><span /></a>LAKSTĪGALA</h3>
	<p class="Standard">Luscinia luscinia</p>
	<p class="Standard">СОЛОВЕЙ</p>
	<p class="Standard">THRUSH NIGHTINGALE</p>
	<p class="Standard">Latvijā parasta un izplatīta ligzdotāja. Sastopama upmalu un mežmalu krūmājos, dažādās nogāzēs,
		mitrās, krūmainās pļavās pie upēm un strautiem, dārzos un to apkārtnē, kur pietiekamā daudzumā atrodami dažādi
		krūmi. Ligzdu būvē krūmos vai uz zemes pērnajās lapās. Pārtiek no kukaiņiem un to kāpuriem, tārpiem (sliekām),
		gliemežiem un citiem bezmugurkaulniekiem, arī ogām un sīkiem augļiem.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__MAZAIS_MUŠĶĒRĀJS"><span /></a>MAZAIS MUŠĶĒRĀJS</h3>
	<p class="Standard">Ficedula parva</p>
	<p class="Standard">МАЛАЯ МУХОЛОВКА</p>
	<p class="Standard">RED-BREASTED FLYCATCHER </p>
	<p class="Standard">Latvijā samērā parasts ligzdotājs. Sastopams vecākos skujkoku un jauktu koku mežos, galvenokārt
		egļu audzēs. Ligzdu parasti iebūvē koku vai dažādu stumbeņu pusdobumos, bet tā var būt novietota arī atklāti pie
		stumbra uz zara. Pārtiek no kukaiņiem, to kāpuriem, arī no ogām.</p>
	<p class="Standard">Gājputns. Pārziemo Āzijā.</p>
	<p class="Standard"> </p>
	<h3 class="Heading_20_3"><a id="a__MELNAIS_MUŠĶĒRĀJS"><span /></a>MELNAIS MUŠĶĒRĀJS</h3>
	<p class="Standard">Ficedula hypoleuca</p>
	<p class="Standard">МУХОЛОВКА-ПЕСТРУШКА</p>
	<p class="Standard">EUROPEAN PIED FLYCATCHER </p>
	<p class="Standard">Latvijā parasts ligzdotājs. Sastopams dažādos mežos, parkos, dārzos, kapsētās, apstādījumos, kur
		ir piemēroti dobumaini koki vai būrīši. Ligzdu parasti būvē koka dobumā vai būrīšos. Pārtiek no kukaiņiem un to
		kāpuriem.</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__PELĒKAIS_MUŠĶĒRĀJS"><span /></a>PELĒKAIS MUŠĶĒRĀJS</h3>
	<p class="Standard">Muscicapa striata</p>
	<p class="Standard">СЕРАЯ МУХОЛОВКА</p>
	<p class="Standard">SPOTTED FLYCATCHER </p>
	<p class="Standard">Latvijā parasts un izplatīts ligzdotājs. Sastopams apdzīvotās vietās, skrajos mežos, mežmalās,
		viensētās, alejās, parkos, dārzos, kapsētās. Ligzdu būvē koku pusdobumos, ēku sienu nišās, malkas grēdās, zem
		māju jumtiem, uz palodzēm, lielām, kaltām durvju virām un citās līdzīgās vietās. Pārtiek no kukaiņiem, arī ogām.
	</p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__PELĒKAIS_STRAZDS"><span /></a>PELĒKAIS STRAZDS</h3>
	<p class="Standard">Turdus pilaris</p>
	<p class="Standard">ДРОЗД-РЯБИННИК</p>
	<p class="Standard">FIELDFARE </p>
	<p class="Standard">Latvijā diezgan parasts ligzdotājs ar nevienmērīgu izplatību. Sastopams alejās, parkos, dārzos,
		kapsētās, mežmalās, nelielās lapu koku un jauktu koku audzēs. Parasti ligzdo kolonijās, retāk ligzdo atsevišķi.
		Ligzdu būvē kokos. Pārtiek no tārpiem (sliekām), kukaiņiem, sīkiem moluskiem, zirnekļiem, ogām, augļiem.</p>
	<p class="Standard">Gājputns. Pārziemo Centrāleiropā un Dienvideiropā. Regulāri ziemo arī Latvijā, tomēr skaits
		ievērojami svārstās.</p>
	<p class="Standard"> </p>
	<h3 class="Heading_20_3"><a id="a__MELNAIS_MEŽA_STRAZDS"><span /></a>MELNAIS MEŽA STRAZDS</h3>
	<p class="Standard">Turdus merula</p>
	<p class="Standard">ЧЕРНЫЙ ДРОЗД</p>
	<p class="Standard">EURASIAN BLACKBIRD </p>
	<p class="Standard">Latvijā parasts un izplatīts ligzdotājs. Sastopams dažādos mežos (izņemot priežu silus), parkos,
		dārzos, pilsētu apstādījumos. Ligzdu būvē zaru staklē, pusdobumā, celmā, apdzīvotās vietās arī malkas grēdās,
		notekcaurulēs un citās līdzīgās vietās. Pārtiek no tārpiem (sliekām), kukaiņiem, ogām, augļiem.</p>
	<p class="Standard">Gājputns. Pārziemo Dienvidrietumeiropā. Regulāri ziemo arī Latvijā, īpaši apdzīvotās vietās un
		to apkārtnes mežos, vairāk rietumu daļā un īpaši piejūras zonā.</p>
	<p class="Standard"> </p>
	<h3 class="Heading_20_3"><a id="a__DZIEDĀTĀJSTRAZDS"><span /></a>DZIEDĀTĀJSTRAZDS</h3>
	<p class="Standard">Turdus philomelos</p>
	<p class="Standard">ПЕВЧИЙ ДРОЗД</p>
	<p class="Standard">SONG THRUSH </p>
	<p class="Standard">Latvijā parasts un izplatīts ligzdotājs. Sastopams dažādos mežos, kur aug egles, arī lielos
		parkos un kapsētās. Ligzdu visbiežāk būvē jaunas egles zaru žāklē pie stumbra. Pārtiek no kukaiņiem, ogām,
		augļiem.</p>
	<p class="Standard">Gājputns. Pārziemo Dienvidrietumeiropā. Regulāri, bet ļoti nelielā skaitā ziemo arī Latvijā.</p>
	<p class="Standard"> </p>
	<h3 class="Heading_20_3"><a id="a__PLUKŠĶIS"><span /></a>PLUKŠĶIS</h3>
	<p class="Standard">Turdus iliacus</p>
	<p class="Standard">БЕЛОБРОВИК</p>
	<p class="Standard">REDWING</p>
	<p class="Standard">Latvijā parasts ligzdotājs, bet izplatīts nevienmērīgi. Bieži migrācijas laikā, kad Latvijai
		caurceļo Igaunijas, Somijas un Krievijas populāciju putni. Sastopams dažādos mežos, retāk arī parkos un
		kapsētās. Ligzdu būvē galvenokārt uz celma, nolauzta koka stumbeņa, zaru žāklē pie stumbra. Pārtiek no
		kukaiņiem, ogām, augļiem.</p>
	<p class="Standard">Gājputns. Pārziemo Dienvidrietumeiropā. Nelielā skaitā regulāri pārziemo Latvijā. </p>
	<p class="Standard"> </p>
	<h3 class="Heading_20_3"><a id="a__APKAKLES_STRAZDS"><span /></a>APKAKLES STRAZDS</h3>
	<p class="Standard">Turdus torquatus</p>
	<p class="Standard">БЕЛОЗОБЫЙ ДРОЗД</p>
	<p class="Standard">RING OUZEL</p>
	<p class="Standard">Latvijā samērā rets, bet regulārs caurceļotājs. Sastopams galvenokārt pavasara migrācijas laikā
		(aprīlī un maijā). Vairums novērojumu valsts rietumu daļā un piejūras zonā. Latvijai tuvākas ligzdošanas vietas
		atrodas Skandināvijā.</p>
	<p class="Standard"> </p>
	<h3 class="Heading_20_3"><a id="a__NIEDRU_STRAZDS"><span /></a>NIEDRU STRAZDS</h3>
	<p class="Standard">Acrocephalus arundinaceus</p>
	<p class="Standard">ДРОЗДОВИДНАЯ КАМЫШЕВКА</p>
	<p class="Standard">GREAT REED-WARBLER </p>
	<p class="Standard">Latvijā parasts ligzdotājs. Sastopams niedru joslās un puduros ezeros, gar upēm un zivju dīķos,
		retāk niedrēm aizaugušos bebru dīķos. Izvairās no lieliem vienlaidu niedrājiem. Ligzdu būvē ievītu starp
		niedrēm, vilkvālītēm. Pārtiek galvenokārt no laputīm un citiem kukaiņiem, kas dzīvo uz niedrēm. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__EZERA_ĶAUĶIS"><span /></a>EZERA ĶAUĶIS</h3>
	<p class="Standard">Acrocephalus scirpaceus</p>
	<p class="Standard">ТРОСТНИКОВАЯ КАМЫШЕВКА</p>
	<p class="Standard">EURASIAN REED-WARBLER </p>
	<p class="Standard">Latvijā parasts ligzdotājs. Sastopams dažādos niedrājos ezeros, dīķos, gar upēm un jūrmalā, arī
		lielos vienlaidus niedru masīvos. Migrācijas laikā arī krūmājos. Ligzdu parasti ievij starp niedrēm. Pārtiek
		galvenokārt no kukaiņiem, kas dzīvo uz niedrēm. </p>
	<p class="Standard">Gājputns. Pārziemo Āfrikā.</p>
	<h3 class="Heading_20_3"><a id="a__CERU_ĶAUĶIS"><span /></a>CERU ĶAUĶIS</h3>
	<p class="Standard">Acrocephalus schoenobaenus</p>
	<p class="Standard">КАМЫШЕВКА-БАРСУЧОК</p>
	<p class="Standard">SEDGE WARBLER </p>
	<p class="Standard">Latvijā parasts ligzdotājs. Sastopams mitrās, krūmainās pļavās upju, ezeru un dīķu krastos, arī
		krūmainās zemo purvu vai niedrāju malās. Ligzdu būvē ievītu starp dažādu lakstaugu stublājiem. Pārtiek
		galvenokārt no kukaiņiem, kas dzīvo uz lakstaugiem. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__PURVA_ĶAUĶIS"><span /></a>PURVA ĶAUĶIS</h3>
	<p class="Standard">Acrocephalus palustris</p>
	<p class="Standard">БОЛОТНАЯ КАМЫШЕВКА</p>
	<p class="Standard">MARSH WARBLER </p>
	<p class="Standard">Latvijā parasts un izplatīts ligzdotājs. Sastopams krūmainās ceļmalās, mežmalās, mitrās,
		krūmainās ieplakās lauksaimniecības zemēs, aizaugošās pļavās un citās līdzīgās vietās. Ligzdu būvē, ievītu starp
		dažādu lakstaugu (piemēram, nātru, vīgriežu, vībotņu) stublājiem. Pārtiek galvenokārt no kukaiņiem. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__UPES_ĶAUĶIS"><span /></a>UPES ĶAUĶIS</h3>
	<p class="Standard">Locustella fluviatilis</p>
	<p class="Standard">РЕЧНОЙ СВЕРЧОК</p>
	<p class="Standard">EURASIAN RIVER WARBLER </p>
	<p class="Standard">Latvijā samērā parasts un izplatīts ligzdotājs. Sastopams brikšņainās, lakstaugiem bagātās
		ūdenstilpju piekrastēs, mežmalās, aizzēlušos izcirtumos, mitrās laucēs mežā, arī palieņu pļavās, dažādās citās
		mitrās, krūmainās pļavās. Migrācijas laikā arī niedrājos. Ligzdu būvē uz zemes, labi paslēptu augājā. Pārtiek no
		kukaiņiem, zirnekļiem un citiem bezmugurkaulniekiem. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__KRŪMU_ĶAUĶIS"><span /></a>KRŪMU ĶAUĶIS</h3>
	<p class="Standard">Acrocephalus dumetorum</p>
	<p class="Standard">САДОВАЯ КАМЫШЕВКА</p>
	<p class="Standard">BLYTH’S REED-WARBLER</p>
	<p class="Standard">Kā ligzdotājs Latvijā pirmo reizi konstatēts 1944. gadā, tomēr izteikts skaita pieaugums
		atzīmēts, sākot ar 20. gs. 70. gadiem. Šobrīd vietām Latvijas austrumos un dienvidos samērā parasts ligzdotājs.
		Retāk ligzdo Kurzemē. Sastopams aizzēlušos izcirtumos lapu koku un jauktu koku mežos, krūmainās ceļmalās,
		mežmalās, dārzos, retāk mitrās, krūmainās pļavās un citās līdzīgās vietās. Ligzdu būvē, ievītu starp dažādu
		lakstaugu stublājiem vai krūmu zaros. Pārtiek no kukaiņiem. </p>
	<p class="Standard">Gājputns. Pārziemo Āzijā.</p>
	<p class="Standard"> </p>
	<h3 class="Heading_20_3"><a id="a__KĀRKLU_ĶAUĶIS"><span /></a>KĀRKLU ĶAUĶIS</h3>
	<p class="Standard">Locustella naevia</p>
	<p class="Standard">ОБЫКНОВЕННЫЙ СВЕРЧОК</p>
	<p class="Standard">COMMON GRASSHOPPER WARBLER</p>
	<p class="Standard">Latvijā samērā parasts un izplatīts ligzdotājs. Sastopams palieņu pļavās, lakstaugiem bagātās
		ūdenstilpju piekrastēs, zemajos purvos, dažreiz arī labības laukos vai to malās. Migrācijas laikā arī niedrājos.
		Ligzdu būvē uz zemes, labi paslēptu augājā. Pārtiek no kukaiņiem un citiem bezmugurkaulniekiem. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__SEIVI_ĶAUĶIS"><span /></a>SEIVI ĶAUĶIS</h3>
	<p class="Standard">Locustella luscinioides</p>
	<p class="Standard">СОЛОВЬИНЫЙ СВЕРЧОК</p>
	<p class="Standard">SAVI’S WARBLER</p>
	<p class="Standard">Latvijā samērā parasts ligzdotājs. Sastopams aizaugušu ezeru un zivju dīķu niedrājos. Ligzda
		labi paslēpta starp niedru stublājiem vai sakneņiem. Pārtiek no kukaiņiem un citiem bezmugurkaulniekiem. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<h3 class="Heading_20_3"><a id="a__GRĪŠĻU_ĶAUĶIS"><span /></a>GRĪŠĻU ĶAUĶIS</h3>
	<p class="Standard">Acrocephalus paludicola</p>
	<p class="Standard">ВЕРТЛЯВАЯ КАМЫШЕВКА</p>
	<p class="Standard">AQUATIC WARBLER</p>
	<p class="Standard">Pirmo reizi Latvijā konstatēts 1940. gadā pie Babītes ezera, kad arī pierādīts pirmais un
		vienīgais ligzdošanas gadījums. Mūsdienās salīdzinoši regulāri jaunie putni tiek noķerti vasarās beigās vai
		rudens sākumā Liepājas un Papes ezeros, kas liecina par nelielas populācijas iespējamu ligzdošanu Latvijā.
		Sastopams pie ezeriem. Ligzdu būvē grīšļu ceros, labi paslēptu starp zāles stiebriem. Pārtiek no kukaiņiem. </p>
	<p class="Standard">Gājputns. Pārziemo Āfrikā.</p>
	<p class="Standard"> </p>
	<p class="Standard"><a id="_GoBack" /></p>
	<h3 class="Heading_20_3"><a id="a__PALIEŅU_ĶAUĶIS"><span /></a>PALIEŅU ĶAUĶIS</h3>
	<p class="Standard">Acrocephalus agricola</p>
	<p class="Standard">ИНДИЙСКАЯ КАМЫШЕВКА</p>
	<p class="Standard">PADDYFIELD WARBLER</p>
	<p class="Standard">Latvijā ļoti rets ieceļotājs. Latvijai tuvākas ligzdošanas vietas atrodas gar Melnās jūras
		ziemeļu un rietumu piekrasti un Krimā. Ziemo Āzijā. </p>
	<p class="Standard"> </p>
	<h3 class="Heading_20_3"><a id="a__BĀRDZĪLĪTE"><span /></a>BĀRDZĪLĪTE</h3>
	<p class="Standard">Panurus biarmicus</p>
	<p class="Standard">УСАТАЯ СИНИЦА</p>
	<p class="Standard">BEARDED REEDLING</p>
	<p class="Standard">Piemērotās vietās, ezeros un dīķos ar plašiem niedrājiem, samērā parasta ligzdotāja un
		ziemotāja. Retāk sastopama Latvijas austrumu daļā. Ligzdu būvē virs slīkšņas, starp niedru stublājiem, blīvā
		vecu niedru skupsnā vai to sagāzumā. Pārtiek no sīkiem kukaiņiem, ziemā – pārsvarā no niedru sēklām. </p>
	<p class="Standard">Daļējs gājputns. Bargās ziemās skaits ievērojami samazinās, vai populācija pat iet bojā. Skaita
		atjaunošanās prasa vairākus gadus.</p>
</body>

</html>