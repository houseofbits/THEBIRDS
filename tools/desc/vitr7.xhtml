<body dir="ltr" style="max-width:21.001cm;margin-top:2.54cm; margin-bottom:2.54cm; margin-left:3.175cm; margin-right:3.175cm; "><h1 class="P9"><a id="a__JŪRAS_ŽAGATA"><span/></a><span class="T1">JŪRAS ŽAGATA</span></h1><h5 class="P3"><a id="a__Haematopus_ostralegus"><span/></a><span class="T3">Haematopus ostralegus</span></h5><h5 class="P3"><a id="a__КУЛИК-СОРОКА"><span/></a><span class="T2">КУЛИК-СОРОКА</span></h5><p class="Standard"><span class="T2">EURASIAN OYSTERCATCHER</span><span class="T4"> </span></p><p class="Standard"><span class="T5">Latvijā samērā reta ligzdotāja un caurceļotāja. Kā ligzdotāja atzīmētā vietām gar Daugavu (visā tās garumā) un atsevišķās vietās jūras piekrastē. Daži ligzdošanas gadījumi atzīmēti arī uz jumtiem Rīgā. Migrācijas laikā arī citās līdzīgās vietās. Ligzdo uz zemes. Pārtiek no gliemjiem, tārpiem, kukaiņu kāpuriem, arī vēžveidīgiem.</span></p><p class="Standard"><span class="T5">Gājputns. Pārziemo Dienvideiropā un Āfrikā. Atsevišķi īpatņi tika novēroti Latvijā arī ziemas mēnešos.</span></p><h1 class="P3"><a id="a__UPES_TĀRTIŅŠ"><span/></a><span class="T1">UPES TĀRTIŅŠ</span></h1><h5 class="P3"><a id="a__Charadrius_dubius"><span/></a><span class="T3">Charadrius dubius</span></h5><h5 class="P3"><a id="a__МАЛЫЙ_ЗУЕК"><span/></a><span class="T2">МАЛЫЙ ЗУЕК</span></h5><p class="Standard"><span class="T2">LITTLE RINGED PLOVER</span><span class="T4"> </span></p><p class="Standard"><span class="T5">Latvijā samērā parasts ligzdotājs un caurceļotājs. Ligzdošanas laikā sastopams tikai piemērotās vietās – karjeros, uz laukiem pie nelielām peļķēm, pie zivju dīķiem un vietām arī gar Rīgas jūras līča piekrasti. Migrācijas laikā arī citās līdzīgās vietās. Ligzda uz zemes – sekla iedobe. Pārtiek no gliemjiem, tārpiem, kukaiņiem un to kāpuriem, arī vēžveidīgiem.</span></p><p class="Standard"><span class="T5">Gājputns. Pārziemo Āfrikā.</span></p><p class="P1"> </p><h1 class="P3"><a id="a__SMILŠU_TĀRTIŅŠ"><span/></a><span class="T1">SMILŠU TĀRTIŅŠ</span></h1><h5 class="P3"><a id="a__Charadrius_hiaticula"><span/></a><span class="T3">Charadrius hiaticula</span></h5><h5 class="P3"><a id="a__ГАЛСТУЧНИК"><span/></a><span class="T2">ГАЛСТУЧНИК</span></h5><p class="Standard"><span class="T2">COMMON RINGED PLOVER</span><span class="T4"> </span></p><p class="Standard"><span class="T5">Latvijā samērā parasts ceļošanas laikā, bet rets ligzdotājs. Ligzdo galvenokārt liedagos gar Rīgas jūras līci un rietumu piekrasti. Migrāciju laikā arī citās līdzīgās vietās. Ligzda uz zemes – sekla iedobe. Pārtiek no kukaiņiem, to kāpuriem, arī vēžveidīgiem.</span></p><p class="Standard"><span class="T5">Gājputns. Pārziemo Āfrikā.</span></p><p class="Standard"> </p><h1 class="P3"><a id="a__AKMEŅTĀRTIŅŠ"><span/></a><span class="T1">AKMEŅTĀRTIŅŠ</span></h1><h5 class="P3"><a id="a__Arenaria_interpres"><span/></a><span class="T3">Arenaria interpres</span></h5><h5 class="P3"><a id="a__КАМНЕШАРКА"><span/></a><span class="T2">КАМНЕШАРКА</span></h5><p class="Standard"><span class="T2">RUDDY TURNSTONE</span></p><p class="Standard"><span class="T5">Latvijā nelielā skaitā regulāri caurceļo pie jūras, bet reizēm arī iekšzemē. Divas reizes novērots ziemā rietumu piekrastē. Latvijai tuvākās ligzdošanas vietas atrodas Igaunijā, Zviedrijā, Somijā un Krievijā. </span></p><p class="Standard"> </p><h1 class="P3"><a id="a__TRULĪTIS"><span/></a><span class="T1">TRULĪTIS</span></h1><h5 class="P3"><a id="a__Calidris_minuta"><span/></a><span class="T3">Calidris minuta</span></h5><h5 class="P3"><a id="a__КУЛИК-ВОРОБЕЙ"><span/></a><span class="T2">КУЛИК-ВОРОБЕЙ</span></h5><p class="Standard"><span class="T2">LITTLE STINT</span><span class="T4"> </span></p><p class="Standard"><span class="T5">Latvijā samērā parasts caurceļotājs vasaras otrajā pusē – rudenī, mazāk pavasarī. Sastopams jūras piekrastē, īpaši pie atklātas jūras. Latvijai tuvākās ligzdošanas vietas atrodas Skandināvijas ziemeļos un Krievijas tundras zonā.  </span></p><p class="P2"> </p><h1 class="P3"><a id="a__GAIŠAIS_ŠŅIBĪTIS"><span/></a><span class="T1">GAIŠAIS ŠŅIBĪTIS</span></h1><h5 class="P3"><a id="a__Calidris_alba"><span/></a><span class="T3">Calidris alba</span></h5><h5 class="P3"><a id="a__ПЕСЧАНКА"><span/></a><span class="T2">ПЕСЧАНКА</span></h5><p class="Standard"><span class="T2">SANDERLING</span><span class="T4"> </span></p><p class="Standard"><span class="T5">Latvijā regulāri caurceļo rudenī un pavasarī. Pavasarī mazākā skaitā nekā rudenī. Sastopams jūras piekrastē, reti iekšzemes ūdeņos. Latvijai tuvākās ligzdošanas vietas atrodas Grenlandē, Špicbergenā, Taimirā.</span></p><h1 class="P3"><a id="a__LIELAIS_ŠŅIBĪTIS"><span/></a><span class="T1">LIELAIS ŠŅIBĪTIS</span></h1><h5 class="P3"><a id="a__Calidris_canutus"><span/></a><span class="T3">Calidris canutus</span></h5><h5 class="P3"><a id="a__ИСЛАНДСКИЙ_ПЕСОЧНИК"><span/></a><span class="T2">ИСЛАНДСКИЙ ПЕСОЧНИК</span></h5><p class="Standard"><span class="T2">RED KNOT</span><span class="T4"> </span></p><p class="Standard"><span class="T5">Latvijā visbiežāk novērojams caurceļošanas laikā vasaras otrajā pusē – rudenī, retāk pavasarī. Divi novērojumi ziemas mēnešos. Sastopams jūras piekrastē, reti iekšzemes ūdeņos. Latvijai tuvākās ligzdošanas vietas atrodas Grenlandē un centrālās Sibīrijas ziemeļos.</span></p><p class="P8"> </p><h1 class="P3"><a id="a__TEMMINKA_ŠŅIBĪTIS"><span/></a><span class="T1">TEMMINKA ŠŅIBĪTIS</span></h1><h5 class="P3"><a id="a__Calidris_temminckii"><span/></a><span class="T3">Calidris temminckii</span></h5><h5 class="P3"><a id="a__БЕЛОХВОСТЫЙ_ПЕСОЧНИК"><span/></a><span class="T2">БЕЛОХВОСТЫЙ ПЕСОЧНИК</span></h5><p class="Standard"><span class="T2">TEMMINCK’S STINT</span></p><p class="Standard"><span class="T5">Latvijā nelielā skaitā caurceļo un reizēm var sastapt arī ligzdošanas sezonā, tomēr šeit neligzdo. Sastopams pārsvarā iekšzemes ūdeņos, retāk arī jūras piekrastē. Latvijai tuvākās ligzdošanas vietas atrodas Skandināvijas un Somijas ziemeļos.</span></p><p class="Standard"> </p><h1 class="P3"><a id="a__LĪKŠŅIBĪTIS"><span/></a><span class="T1">LĪKŠŅIBĪTIS</span></h1><h5 class="P3"><a id="a__Calidris_ferruginea"><span/></a><span class="T3">Calidris ferruginea</span></h5><h5 class="P3"><a id="a__КРАСНОЗОБИК"><span/></a><span class="T2">КРАСНОЗОБИК</span></h5><p class="Standard"><span class="T2">CURLEW SANDPIPER</span><span class="T4"> </span></p><p class="Standard"><span class="T5">Latvijā caurceļo vasaras otrajā pusē un rudenī, mazāk pavasarī. Rudenī novērojumu ir vairāk, taču kopskaits nav īpaši liels.</span> <span class="T5">Sastopams jūras piekrastē, reti iekšzemes ūdeņos. Latvijai tuvākās ligzdošanas vietas atrodas arktiskā Sibīrijā.</span></p><p class="Standard"> </p><h1 class="P3"><a id="a__PARASTAIS_ŠŅIBĪTIS"><span/></a><span class="T1">PARASTAIS ŠŅIBĪTIS</span></h1><h5 class="P3"><a id="a__Calidris_alba"><span/></a><span class="T3">Calidris alba</span></h5><h5 class="P3"><a id="a__ЧЕРНОЗОБИК"><span/></a><span class="T2">ЧЕРНОЗОБИК</span></h5><p class="Standard"><span class="T2">DUNLIN</span><span class="T4"> </span></p><p class="Standard"><span class="T5">Latvijā parasts caurceļotājs (pasuga </span><span class="T6">alpina</span><span class="T5">) un, iespējams, ļoti rets ligzdotājs (pasuga </span><span class="T6">schinzii</span><span class="T5"> jeb Šinca šņibītis). Tiek vērtēts, ka 20. gs. beigās Latvijā ligzdoja 1–5 pāri Šinca šņibīšu, taču 21. gs. sākumā drošu ziņu par ligzdošanu vairs nav. Sastopams jūras piekrastē, kā arī iekšzemes ūdeņos.</span></p><p class="Standard"> </p><h1 class="P3"><a id="a__DŪŅŠŅIBĪTIS"><span/></a><span class="T1">DŪŅŠŅIBĪTIS</span></h1><h5 class="P3"><a id="a__Limicola_falcinellus"><span/></a><span class="T3">Limicola falcinellus</span></h5><h5 class="P3"><a id="a__ГРЯЗОВИК"><span/></a><span class="T2">ГРЯЗОВИК</span></h5><p class="Standard"><span class="T2">BROAD-BILLED SANDPIPER</span><span class="T4"> </span></p><p class="Standard"><span class="T5">Latvijā dūņšņibītis ir samērā rets caurceļotājs pavasarī un vasaras otrajā pusē. Sastopams jūras piekrastē un iekšzemes ūdeņos. Latvijai tuvākās ligzdošanas vietas atrodas Skandināvijas kalnos, Somijas ziemeļos, Kolas pussalā.</span></p><p class="Standard"> </p><h1 class="P3"><a id="a__JŪRAS_ŠŅIBĪTIS"><span/></a><span class="T1">JŪRAS ŠŅIBĪTIS</span></h1><h5 class="P3"><a id="a__Calidris_maritima"><span/></a><span class="T3">Calidris maritima</span></h5><h5 class="P3"><a id="a__МОРСКОЙ_ПЕСОЧНИК"><span/></a><span class="T2">МОРСКОЙ ПЕСОЧНИК</span></h5><p class="Standard"><span class="T2">PURPLE SANDPIPER</span><span class="T4"> </span></p><p class="Standard"><span class="T5">Latvijā samērā rets caurceļotājs un rets ziemotājs. Sastopams jūras piekrastē, labprāt uzturas ostās pie moliem. Latvijai tuvākās ligzdošanas vietas atrodas Skandināvijā, Somijā, Krievijā.</span></p><p class="Standard"> </p><h1 class="P3"><a id="a__JŪRAS_ĶĪVĪTE"><span/></a><span class="T1">JŪRAS ĶĪVĪTE</span></h1><h5 class="P3"><a id="a__Pluvialis_squatarola"><span/></a><span class="T3">Pluvialis squatarola</span></h5><h5 class="P3"><a id="a__ТУЛЕС"><span/></a><span class="T2">ТУЛЕС</span></h5><p class="Standard"><span class="T2">GREY PLOVER</span><span class="T4"> </span></p><p class="Standard"><span class="T5">Latvijā diezgan parasta caurceļotāja pavasarī un rudenī. Sastopama jūras piekrastē, retāk arī iekšzemes ūdeņos. Latvijai tuvākās ligzdošanas vietas atrodas Krievijas tundrā.</span></p><p class="P2"> </p><h1 class="P3"><a id="a__MORINELLA_TĀRTIŅŠ"><span/></a><span class="T1">MORINELLA TĀRTIŅŠ</span></h1><h5 class="P3"><a id="a__Eudromias_morinellus"><span/></a><span class="T3">Eudromias morinellus</span></h5><h5 class="P3"><a id="a__ХРУСТАН"><span/></a><span class="T2">ХРУСТАН</span></h5><p class="Standard"><span class="T2">EURASIAN DOTTEREL</span><span class="T4"> </span></p><p class="Standard"><span class="T5">Latvijā rets caurceļotājs. Sastopams jūras piekrastē, piejūras laukos, kā arī iekšzemes laukos. Latvijai tuvākās ligzdošanas vietas atrodas Lielbritānijas ziemeļos, Skandināvijas kalnu rajonos, Krievijas ziemeļos, kā arī Eiropas kalnu rajonos Pirenejos, Alpos un Karpatos.</span></p><p class="Standard"><span class="T5">  </span></p><h1 class="P3"><a id="a__DZELTENAIS_TĀRTIŅŠ"><span/></a><span class="T1">DZELTENAIS TĀRTIŅŠ</span></h1><h5 class="P3"><a id="a__Pluvialis_apricaria"><span/></a><span class="T3">Pluvialis apricaria</span></h5><h5 class="P3"><a id="a__ЗОЛОТИСТАЯ_РЖАНКА"><span/></a><span class="T2">ЗОЛОТИСТАЯ РЖАНКА</span></h5><p class="Standard"><span class="T2">EURASIAN GOLDEN PLOVER</span><span class="T4"> </span></p><p class="Standard"><span class="T5">Latvijā piemērotās vietās samērā parasts ligzdotājs un caurceļotājs. Ligzdošanas laikā sastopams tikai piemērotās vietās – klajos augstajos purvos. Migrācijas laikā arī citās vietās, piemēram, uz mitriem lauksaimniecības laukiem, mitrās pļavās, nolaistos zivju dīķos. Ligzdo uz zemes. Pārtiek no tārpiem, kukaiņiem, arī vēžveidīgiem un augu daļām.</span></p><p class="Standard"><span class="T5">Gājputns. Pārziemo Rietumeiropā, Vidusjūras reģionā. Siltās ziemās var pārziemot arī Latvijā.</span></p><p class="P2"> </p><h1 class="P3"><a id="a__PĻAVU_TILBĪTE"><span/></a><span class="T1">PĻAVU TILBĪTE</span></h1><h5 class="P3"><a id="a__Tringa_totanus"><span/></a><span class="T3">Tringa totanus</span></h5><h5 class="P3"><a id="a__ТРАВНИК"><span/></a><span class="T2">ТРАВНИК</span></h5><p class="Standard"><span class="T2">COMMON REDSHANK</span></p><p class="Standard"><span class="T5">Latvijā samērā parasta ligzdotāja, tomēr tikai piemērotās vietās. Parasta ceļošanas laikā. Sastopama dažāda mitruma upju, dīķu, ezeru vai jūras pļavās, arī augstajos purvos. Pēcligzdošanas periodā novērojams</span><a id="_GoBack"/><span class="T5"> jūras un dažādu ūdenstilpju piekrastē. Ligzda atrodas uz zemes bedrītē. Pārtiek no augsnes un ūdens bezmugurkaulniekiem.</span></p><p class="Standard"><span class="T5">Gājputns. Pārziemo Vidusjūras reģionā un Dienvidrietumeiropā.</span></p><p class="P2"> </p><h1 class="P3"><a id="a__TUMŠĀ_TILBĪTE"><span/></a><span class="T1">TUMŠĀ TILBĪTE</span></h1><h5 class="P3"><a id="a__Tringa_erythropus"><span/></a><span class="T3">Tringa erythropus</span></h5><h5 class="P3"><a id="a__ЩЁГОЛЬ"><span/></a><span class="T2">ЩЁГОЛЬ</span></h5><p class="Standard"><span class="T2">SPOTTED REDSHANK</span></p><p class="Standard"><span class="T5">Nelielā skaitā regulāri caurceļo. Latvijā neligzdo, taču regulāri novērojama arī vasaras sākumā. Sastopama dažāda mitruma pļavās, jūras un dažādu ūdenstilpju piekrastē. Pārtiek no bezmugurkaulniekiem. Latvijai tuvākās ligzdošanas vietas atrodas Skandināvijā, Somijā, Krievijā.</span></p><p class="P2"> </p><p class="P2"> </p><h1 class="P3"><a id="a__LIELĀ_TILBĪTE"><span/></a><span class="T1">LIELĀ TILBĪTE</span></h1><h5 class="P3"><a id="a__Tringa_nebularia"><span/></a><span class="T3">Tringa nebularia</span></h5><h5 class="P3"><a id="a__БОЛЬШОЙ_УЛИТ"><span/></a><span class="T2">БОЛЬШОЙ УЛИТ</span></h5><p class="Standard"><span class="T2">COMMON GREENSHANK</span></p><p class="Standard"><span class="T5">Latvijā nelielā skaitā caurceļo un reti ligzdo valsts austrumu daļā. Ligzdošana pirmo reizi pierādīta 2019. gada maijā, kad Naukšēnu pagastā netālu no Igaunijas robežas atrasta ligzda ar olām. Sastopama augstajos un pārejas purvos, pļavās, jūras un dažādu ūdenstilpju piekrastē. Ligzdo uz zemes. Pārtiek no bezmugurkaulniekiem. </span></p><p class="Standard"><span class="T5">Gājputns. Pārziemo Āfrikā.</span></p><p class="P2"> </p><h1 class="P3"><a id="a__MEŽA_TILBĪTE"><span/></a><span class="T1">MEŽA TILBĪTE</span></h1><h5 class="P3"><a id="a__Tringa_ochropus"><span/></a><span class="T3">Tringa ochropus</span></h5><h5 class="P3"><a id="a__ЧЕРНЫШ"><span/></a><span class="T2">ЧЕРНЫШ</span></h5><p class="Standard"><span class="T2">GREEN SANDPIPER</span></p><p class="Standard"><span class="T5">Latvijā parasta un izplatīta ligzdotāja un caurceļotāja. Sastopama dažādos mežos ar bebrainēm, upītēm, strautiem vai grāvjiem, ceļošanās laikā arī citās vietās. Ligzdo kokos, izmantojot citu putnu, sevišķi mežastrazdu, vecās ligzdas. Pārtiek no kukaiņiem un tārpiem. </span></p><p class="Standard"><span class="T5">Gājputns. Pārziemo Āfrikā.</span></p><p class="P2"> </p><h1 class="P3"><a id="a__PURVA_TILBĪTE"><span/></a><span class="T1">PURVA TILBĪTE</span></h1><h5 class="P3"><a id="a__Tringa_glareola"><span/></a><span class="T3">Tringa glareola</span></h5><h5 class="P3"><a id="a__ФИФИ"><span/></a><span class="T2">ФИФИ</span></h5><p class="Standard"><span class="T2">WOOD SANDPIPER</span></p><p class="Standard"><span class="T5">Latvijā ligzdo vienīgi augstajos purvos. Parastākā tilbīte ceļošanas laikā. Sastopama purvos, dažādu ūdenstilpju krastos. Migrācijas laikā novērojams arī dažādās mitrās, staignās vietās. Ligzdo uz zemes. Pārtiek no kukaiņiem un tārpiem. </span></p><p class="Standard"><span class="T5">Gājputns. Pārziemo Āfrikā.</span></p><p class="P2"> </p><h1 class="P3"><a id="a__UPES_TILBĪTE"><span/></a><span class="T1">UPES TILBĪTE</span></h1><h5 class="P3"><a id="a__Actitis_hypoleucos"><span/></a><span class="T3">Actitis hypoleucos</span></h5><h5 class="P3"><a id="a__ПЕРЕВОЗЧИК"><span/></a><span class="T2">ПЕРЕВОЗЧИК</span></h5><p class="Standard"><span class="T2">COMMON SANDPIPER</span></p><p class="Standard"><span class="T5">Latvijā parasta ligzdotāja un caurceļotāja. Sastopama lielākās upēs vai ezeros ar klajiem, niedrēm neaizaugušiem krastiem. Ceļošanas laikā sastopama arī jūras piekrastē, tomēr izvairās no smilšainiem liedagiem un parasti uzturas akmeņainās un dūņainās vietās. Ligzdo uz zemes. Pārtiek no bezmugurkaulniekiem. </span></p><p class="Standard"><span class="T5">Gājputns. Pārziemo Vidusjūras reģionā, Dienvidrietumeiropā un Āfrikā.</span></p><p class="P2"> </p><p class="P2"> </p><h1 class="P3"><a id="a__SLOKA"><span/></a><span class="T1">SLOKA</span></h1><h5 class="P3"><a id="a__Scolopax_rusticola"><span/></a><span class="T3">Scolopax rusticola</span></h5><h5 class="P3"><a id="a__ВАЛЬДШНЕП"><span/></a><span class="T2">ВАЛЬДШНЕП</span></h5><p class="Standard"><span class="T2">EURASIAN WOODCOCK</span></p><p class="Standard"><span class="T5">Latvijā parasta ligzdotāja un caurceļotāja. Sastopama dažāda vecuma mitros jauktos un lapu koku mežos ar pamežu, klajumiem, izcirtumiem. Ceļošanas laikā barojas arī klajās ganībās. Ligzdo uz zemes. Pārtiek no tārpiem un kukaiņiem. </span></p><p class="Standard"><span class="T5">Gājputns. Pārziemo Dienvidrietumeiropā. Nelielā skaitā regulāri pārziemo arī Latvijā, vairāk rietumu daļā.</span></p><p class="P2"> </p><h1 class="P3"><a id="a__MĒRKAZIŅA"><span/></a><span class="T1">MĒRKAZIŅA</span></h1><h5 class="P3"><a id="a__Gallinago_gallinago"><span/></a><span class="T3">Gallinago gallinago</span></h5><h5 class="P3"><a id="a__БЕКАС"><span/></a><span class="T2">БЕКАС</span></h5><p class="Standard"><span class="T2">COMMON SNIPE</span></p><p class="Standard"><span class="T5">Latvijā samērā parasta ligzdotāja, bet lielākā skaitā caurceļo. Sastopama mitrās pļavās, purvu un ūdenstilpju malās, izcirtumos un klajumos mitros mežos. Ligzdo uz zemes pamitrā vietā vai uz kāda ciņa. Pārtiek no tārpiem un kukaiņiem. </span></p><p class="Standard"><span class="T5">Gājputns. Pārziemo Vidusjūras reģionā un Āfrikā. Nelielā skaitā, atkarībā no ziemas barguma, var pārziemot arī Latvijā.</span></p><p class="P2"> </p><h1 class="P3"><a id="a__ĶIKUTS"><span/></a><span class="T1">ĶIKUTS</span></h1><h5 class="P3"><a id="a__Gallinago_media"><span/></a><span class="T3">Gallinago media</span></h5><h5 class="P3"><a id="a__ДУПЕЛЬ"><span/></a><span class="T2">ДУПЕЛЬ</span></h5><p class="Standard"><span class="T2">GREAT SNIPE</span></p><p class="Standard"><span class="T5">Latvijā rets ligzdotājs. Sastopams tikai regulāri applūstošos zālājos – palieņu pļavās un polderos. Vairums ligzdotāju izvietojas valsts austrumu daļā.</span> <span class="T5">Ligzdo uz zemes. Pārtiek no tārpiem, kukaiņiem, nelieliem gliemežiem un kailgliemežiem. </span></p><p class="Standard"><span class="T5">Gājputns. Pārziemo Āfrikā. </span></p><p class="P2"> </p><h1 class="P3"><a id="a__VISTILBE"><span/></a><span class="T1">VISTILBE</span></h1><h5 class="P3"><a id="a__Lymnocryptes_minimus"><span/></a><span class="T3">Lymnocryptes minimus</span></h5><h5 class="P3"><a id="a__ГАРШНЕП"><span/></a><span class="T2">ГАРШНЕП</span></h5><p class="Standard"><span class="T2">JACK SNIPE</span></p><p class="Standard"><span class="T5">Latvijā samērā parasta ceļošanas laikā, bet grūti pamanāma. Ligzdošana pēdējās desmitgadēs nav pierādīta. Nelielā skaitā regulāri pārziemo pie neaizsalstošiem grāvjiem, strautiem vai pat uzplūdušās, ciņainās pļavās valsts centrālajā un rietumu daļā. Tomēr, slēptā dzīves veida dēļ, reti novērota. Pārtiek no tārpiem, kukaiņiem, nelieliem gliemežiem un sēklām. Latvijai tuvākās ligzdošanas vietas atrodas Skandināvijā, Somijā, Krievijā.</span></p><p class="P2"> </p><h1 class="P3"><a id="a__ŠAURKNĀBJA_PŪSLĪTIS"><span/></a><span class="T1">ŠAURKNĀBJA PŪSLĪTIS</span></h1><h5 class="P3"><a id="a__Phalaropus_lobatus"><span/></a><span class="T3">Phalaropus lobatus</span></h5><h5 class="P3"><a id="a__КРУГЛОНОСЫЙ_ПЛАВУНЧИК"><span/></a><span class="T2">КРУГЛОНОСЫЙ ПЛАВУНЧИК</span></h5><p class="Standard"><span class="T2">RED-NECKED PHALAROPE</span></p><p class="Standard"><span class="T5">Latvijā nelielā skaitā caurceļo. Reizēm novērojams arī vasaras vidū (jūlija sākumā). Parasti tās ir pieaugušās mātītes, kuras pirmās dodas rudens migrācijā. Biežāk uzturas iekšzemē nekā pie jūras. Pārtiek no bezmugurkaulniekiem. Latvijai tuvākās ligzdošanas vietas atrodas Skandināvijā, Somijā, Krievijā.</span></p><p class="P2"> </p><h1 class="P3"><a id="a__PLATKNĀBJA_PŪSLĪTIS"><span/></a><span class="T1">PLATKNĀBJA PŪSLĪTIS</span></h1><h5 class="P3"><a id="a__Phalaropus_fulicarius"><span/></a><span class="T3">Phalaropus fulicarius</span></h5><h5 class="P3"><a id="a__ПЛОСКОНОСЫЙ_ПЛАВУНЧИК"><span/></a><span class="T2">ПЛОСКОНОСЫЙ ПЛАВУНЧИК</span></h5><p class="Standard"><span class="T2">RED PHALAROPE</span></p><p class="Standard"><span class="T5">Latvijā ļoti rets ieceļotājs. Sastopams retāk nekā šaurknābja pūslītis. Sastopams gan iekšzemē, gan pie jūras. Pārtiek no bezmugurkaulniekiem. Cirkumpolārs gar Ziemeļu ledus okeāna piekrasti. Latvijai tuvākās ligzdošanas vietas atrodas Islandē un Špicbergenā.</span></p><p class="P2"> </p><h1 class="P3"><a id="a__GUGATNIS"><span/></a><span class="T1">GUGATNIS</span></h1><h5 class="P3"><a id="a__Philomachus_pugnax"><span/></a><span class="T3">Philomachus pugnax</span></h5><h5 class="P3"><a id="a__ТУРУХТАН"><span/></a><span class="T2">ТУРУХТАН</span></h5><p class="Standard"><span class="T2">RUFF</span></p><p class="Standard"><span class="T5">Rets ligzdotājs. Kopš 1950. gadiem skaits samazinājies. Bieži novērojams migrācijas laikā. Sastopama mitrās pļavās ar īsu zāli, dažādos purvos. Migrācijas laikā sastopams dažādos iekšzemes mitrājos un jūras piekrastē. Pavasarī raksturīgs kolektīvais riests. Ligzdo uz zemes. Pārtiek no kukaiņiem un to kāpuriem, arī vēžveidīgiem, moluskiem, sēklām. Parasti uzturas nelielos baros, bet migrācijas laikā var pulcēties arī lielākos baros, pat vairāki tūkstoši gugatņu vienuviet.</span></p><p class="Standard"><span class="T5">Gājputns. Pārziemo Vidusjūras reģionā, Dienvidrietumeiropā un Āfrikā.</span></p><p class="P2"> </p><h1 class="P3"><a id="a__LIETUVAINIS"><span/></a><span class="T1">LIETUVAINIS</span></h1><h5 class="P3"><a id="a__Numenius_phaeopus"><span/></a><span class="T3">Numenius phaeopus</span></h5><h5 class="P3"><a id="a__СРЕДНИЙ_КРОНШНЕП"><span/></a><span class="T2">СРЕДНИЙ КРОНШНЕП</span></h5><p class="Standard"><span class="T2">WHIMBREL</span></p><p class="Standard"><span class="T5">Latvijā rets ligzdotājs. Samērā parasts migrācijas laikā pavasarī un rudenī. Ligzdo klajos purvos. Migrācijas laikā sastopams dažādos iekšzemes mitrājos un jūras piekrastē. Ligzdo uz zemes. Pārtiek no kukaiņiem un to kāpuriem, arī tārpiem, vēžveidīgiem, moluskiem, ogām. </span></p><p class="Standard"><span class="T5">Gājputns. Pārziemo Āfrikā.</span></p><p class="P2"> </p><h1 class="P3"><a id="a__KUITALA"><span/></a><span class="T1">KUITALA</span></h1><h5 class="P3"><a id="a__Numenius_arquata"><span/></a><span class="T3">Numenius arquata</span></h5><h5 class="P3"><a id="a__БОЛЬШОЙ_КРОНШНЕП"><span/></a><span class="T2">БОЛЬШОЙ КРОНШНЕП</span></h5><p class="Standard"><span class="T2">EURASIAN CURLEW</span></p><p class="Standard"><span class="T5">Latvijā parasta caurceļotāja pavasarī un rudenī. Ligzdo nelielā skaitā, bet biežāk nekā lietuvainis. Sastopama augstajos purvos un mitrās pļavās. Migrācijas laikā arī dažādos iekšzemes mitrājos un jūras piekrastē. Ligzdo uz zemes. Pārtiek no kukaiņiem un to kāpuriem, arī tārpiem, vēžveidīgiem, moluskiem, sēklām un ogām. </span></p><p class="Standard"><span class="T5">Gājputns. Pārziemo Vidusjūras reģionā, Dienvidrietumeiropā un Āfrikā.</span></p><p class="P2"> </p><h1 class="P3"><a id="a__DĪĶU_TILBĪTE"><span/></a><span class="T1">DĪĶU TILBĪTE</span></h1><h5 class="P3"><a id="a__Tringa_stagnatilis"><span/></a><span class="T3">Tringa stagnatilis</span></h5><h5 class="P3"><a id="a__ПОРУЧЕЙНИК"><span/></a><span class="T2">ПОРУЧЕЙНИК</span></h5><p class="Standard"><span class="T2">MARSH SANDPIPER</span></p><p class="Standard"><span class="T5">Latvijā reta ligzdotāja un ieceļotāja. Pirmo reizi suga konstatēta 1974. gadā. Ligzdošanas pierādīta vienīgi valsts austrumu daļā. Sastopama zivju dīķos, ezeros, karjeros, palieņu pļavās. Ligzdo uz zemes. Pārtiek no bezmugurkaulniekiem. </span></p><p class="Standard"><span class="T5">Gājputns. Pārziemo Āfrikā.</span></p><p class="P2"> </p><h1 class="P3"><a id="a__SARKANĀ_PUSKUITALA"><span/></a><span class="T1">SARKANĀ PUSKUITALA</span></h1><h5 class="P3"><a id="a__Limosa_lapponica"><span/></a><span class="T3">Limosa lapponica</span></h5><h5 class="P3"><a id="a__МАЛЫЙ_ВЕРЕТЕННИК"><span/></a><span class="T2">МАЛЫЙ ВЕРЕТЕННИК</span></h5><p class="Standard"><span class="T2">BAR-TAILED GODWIT</span></p><p class="Standard"><span class="T5">Latvijā regulāra caurceļotāja pavasarī un rudenī. Sastopama jūras piekrastē, retāk iekšzemes mitrājos. Pārtiek no dažādiem augsnes un ūdens bezmugurkaulniekiem. Latvijai tuvākās ligzdošanas vietas atrodas Skandināvijā, Somijā, Krievijā.</span></p><p class="P2"> </p><h1 class="P3"><a id="a__MELNĀ_PUSKUITALA"><span/></a><span class="T1">MELNĀ PUSKUITALA</span></h1><h5 class="P3"><a id="a__Limosa_limosa"><span/></a><span class="T3">Limosa limosa</span></h5><h5 class="P3"><a id="a__МАЛЫЙ_ВЕРЕТЕННИК"><span/></a><span class="T2">МАЛЫЙ ВЕРЕТЕННИК</span></h5><p class="Standard"><span class="T2">BAR-TAILED GODWIT</span></p><p class="Standard"><span class="T5">Latvijā samērā reta ligzdotāja. Sastopama upju, dīķu, ezeru vai jūras piekrastes pļavās, augstajos purvos, migrācijas laikā arī jūras piekrastē. Ligzdo uz zemes. Pārtiek no augsnes un ūdens bezmugurkaulniekiem.</span></p><p class="Standard"><span class="T5">Gājputns. Pārziemo Vidusjūras reģionā, Rietumeiropā un Āfrikā.</span></p><p class="P2"> </p><h1 class="P3"><a id="a__AVOZETA"><span/></a><span class="T1">AVOZETA</span></h1><h5 class="P3"><a id="a__Recurvirostra_avosetta"><span/></a><span class="T3">Recurvirostra avosetta</span></h5><h5 class="P3"><a id="a__ШИЛОКЛЮВКА"><span/></a><span class="T2">ШИЛОКЛЮВКА</span></h5><p class="Standard"><span class="T2">PIED AVOCET</span></p><p class="Standard"><span class="T5">Latvijā samērā reta ieceļotāja un caurceļotāja. Sastopama jūras piekrastē, retāk dažādos iekšzemes mitrājos. Pārtiek no kukaiņiem, vēžveidīgiem, tārpiem, moluskiem, nelielām zivtiņām. Latvijai tuvākās ligzdošanas vietas atrodas Igaunijā un Zviedrijā.</span></p><p class="P2"> </p><h1 class="P3"><a id="a__ĶĪVĪTE"><span/></a><span class="T1">ĶĪVĪTE</span></h1><h5 class="P3"><a id="a__Vanellus_vanellus"><span/></a><span class="T3">Vanellus vanellus</span></h5><h5 class="P3"><a id="a__ЧИБИС"><span/></a><span class="T2">ЧИБИС</span></h5><p class="Standard"><span class="T2">NORTHERN LAPWING</span></p><p class="Standard"><span class="T5">Latvijā parasta ligzdotāja un caurceļotāja. Sastopama mitrās pļavās, ganībās, aramzemēs, purvos, retāk arī nolaistos zivju dīķos, citos mitrājos ar īsu veģetāciju. Ligzdo uz zemes. Pārtiek no kukaiņiem un to kāpuriem, tārpiem.</span></p><p class="Standard"><span class="T5">Gājputns. Pārziemo Rietumeiropā un Vidusjūras reģionā. Reti var pārziemot arī Latvijā.</span></p></body></html>